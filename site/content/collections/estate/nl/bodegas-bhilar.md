description: '<p>Meer dan welke kwaliteit ook, David Sampedro Gil is in hart en nieren een wijnboer. Hij kent zijn druivensoorten en zijn terroirs op de toppen van zijn vingers.</p><p>Zijn voornaamste terroirs zijn gelegen in Bilar, de Baskische naam voor het dorp Elvillar. Want ja, we zijn dan wel in de Rioja, de Ebro vormt de grens tussen Baskenland en Castilië. Noordelijk van de Ebro, het Baskisch gedeelte, ligt de Rioja Alavesa. Aan de voet en op de hellingen van de Sierra Cantabria liggen we gemiddeld 300 meter hoger dan in de Rioja Baja en Alta.</p><p>Om zijn terroir te beschermen past David de principes van de biodynamische wijnteelt toe in de wijngaard. Het idee om de bodem te beschermen en om meer te geven dan te krijgen wordt tot in de kleinste details toe te passen. Het zware werk in de wijngaard wordt bijvoorbeeld verricht door paarden. Hierdoor blijft de bodem licht en bevordert ze de ontwikkeling van de microbiologische fauna.</p><p>David heeft een heel <a href="/nl/region/bourgogne">Bourgondisch</a> idee over wijn. Bij hem vinden we niet de kwalificaties "joven", "crianza" of "reserva" voor zijn wijnen. Neen, hij produceert eerder "pueblo" (village) of "phinca" (perceel) wijnen.</p><p>Maar ook naar structuur van de wijnen is David resoluut Bourgondisch. Dankzij de hoogte waar de percelen gelegen zijn, is de rijping van de druiven lang en homogeen. We proeven meteen hoe voordelig dit is voor de wijnen: de tannine is bijzonder rijp en soepel en de wijnen vertonen een verbazende aciditeit voor deze regio.</p><p>De rijping laat David zelfs toe om hele trossen te gisten: de druiven worden hier niet ontsteeld. Hierdoor winnen de wijnen aan kracht zonder hun natuurlijke elegantie te verliezen. Deze "vendange entière" vind je wel vaker bij perfect gerijpte rode druiven zoals <a href="/nl/grape/tempranillo">tempranillo</a>, <a href="/nl/grape/carignan">carignan</a> en <a href="/nl/grape/grenache-noir">grenache</a>, maar hij wordt hier ook toegepast op de witte wijnen op basis van <a href="/nl/grape/macabeu">viura</a>. Nochtans is de fenolische kant van deze "oranje wijn" hoegenaamd niet uitdrukkelijk aanwezig. Integendeel, deze wijnen getuigen van een immense complexiteit en finesse.</p><p>Naast Rioja, werkt David ook in andere wijngaarden. De enige voorwaarden die hij zichzelf oplegt bestaat erin om met de oorspronkelijke druiven van elke regio te werken. Albariño in Rias Baixas bijvoorbeeld. De discipline op het werk en die zoektocht naar de perfecte rijping is de enige constante in zijn werk waardoor hij systematisch wijnen produceert die grote elegantie, harmonie en complexiteit tentoon spreiden.</p>'
id: e7b0f525-cef0-4be6-90cb-9f76b3174514
