description: '<p>De ultieme ambitie van vader Philippe en zoon Guillaume Trebignaud bestaat erin om het karakter van elk perceel waar de wijnen hun oorsprong hebben goed weer te geven. Om zo transparant mogelijk te zijn, proberen ze zo weinig mogelijk te interveniëren in wijngaard en -kelder.</p><p>Het domein is gelegen in Bussières, één van de 40 dorpen die de appelatie Mâcon-Villages draagt. Sarazinière duidt op het gehucht waar Claude Seigneuret het domein heeft gebouwd in 1926. Een nieuw domein behoeft een nieuwe wijngaard, <a href="/nl/grape/chardonnay">chardonnay</a> om te beginnen. Een aantal van die heel oude stokken staan er na 90 jaren nog steeds. Cuvée Claude Seigneuret is een ode aan de oprichter en de druiven komen enkel van die oude stokken. De oude <a href="/nl/grape/gamay-a-jus-blanc">gamay</a>’s van het oude domein vinden we terug in cuvée Les Devants.</p><p>Het domein is piepklein. Pas recent werden een paar wijngaarden in Serrières bijgekocht zodat de totale oppervlakte nu 8 hectaren is.</p><p>Chardonnay en gamay van Bussières genieten van een klei-kalkbodem die diepgang en materie geven aan de wijnen. De gamay in het bijzonder meet zich heel bourgondische trekjes aan. De bodem rond Serrières is eerder granietachtig en de wijnen doen eerder denken aan een Beaujolais. Een Fleurie bijvoorbeeld.</p><p>Het domein is niet bio gehomologeerd maar dat houdt hen niet tegen om meer te doen dan wat een bio lastenboek inhoudt. Geen pesticiden, geen onkruidverdelgers, … De overtuiging van Philippe en Guillaume is dat enkel een wijngaard vol leven de typische mineraliteit van de maconnais kan vangen.</p><p>Manuele oogst, autochtone gisten, lagering in inox tanken of in neutrale houten vaten en een kleine toevoeging van sulfieten bij de botteling vervolledigen het plaatje. Kortom, zo weinig mogelijk mensenproducten worden gebruikt. Integendeel, alles wordt in het werk gesteld om de typische expressie tussen Beaujolais en Bourgogne weer te geven.</p>'
id: 5ced8e05-2e96-4072-b265-34f107be7ce5
